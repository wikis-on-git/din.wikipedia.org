[[Apamduööt:Topi (Damaliscus lunatus jimela) male.jpg|thumb|Thɔn thiäŋ ]]
[[Apamduööt:Topi (Damaliscus lunatus jimela) female.jpg|thumb|Ŋuöt thiäŋ]]
Thiäŋ ee kuat ë lε̈i puɔl apεi ye yök baknɔŋtiim, tëcïtroorliεt, ku liɛlëbor tɔ̈ Apirïka Paguötëpinyliεεtic. Thiɔ̈ɔ̈ŋ ayeke tiŋ kethöŋ kekë alualweŋ lakin alɔŋ kït cool ku tuŋken aaluɔr tënë alualweŋ. Athiεkden ee kam 68 kg le 160kg. Bε̈rëkɔ̈uden ee kam 190 le 270 cm agut yɔ̈l. Bε̈ernhomden ee tɔ̈ kam 100 le 130 cm alɔŋ kët. Thɔn ye dït ku acol tënë ŋuöt.  

Thiɔ̈ɔ̈ŋ ayeke rëër pamaac juëciic Apirïka, nɔŋic Thudan Paguöt, Burkina Faso, Chad, Kenya, Paankɔc Miirlɔckɔc de Koŋgo, Angola, Zambia, Zimbabwe, Botswana ku Apirïka Paguöt, lakin aa rëër abaŋ pamaac kä ëtök,  ërin yäp ë kɔc ku riäk ë tëdenceŋka lɔ̈ɔ̈k juëciic.  Kek ayeke wïc lɔ̈ɔ̈k ye nɔŋ wal maŋök thöŋrot. Rual ë thiɔ̈ɔ̈ŋ aa kök kam lɔ̈ɔ̈k. 

Lancuε̈tlääi ë thiɔ̈ɔ̈ŋ nɔŋic kɔ̈r ku aŋui malek, ku gal aa laancuεtlääi ye mïth poc dhiëëth. Lakin thiɔ̈ɔ̈ŋ acïï lac cuët të tɔ̈ kuat läi kɔ̈k thïn. 

Thɔn thiɔ̈ɔ̈ŋ ayeke akeu looi ye rual ë ŋuut tuɔ̈t kekë mïthken. Koolkɔ̈k lɔ̈ɔ̈k ye dït tëcït 4 km<sup>2</sup>. Ŋuut akeukäyic ayeke luui keye käc kekë thɔn. Thɔn ayeke akeu gär në wɛ̈ɛ̈r kut. Ŋuut aa tëër kekë kɔ̈k bë thɔn nyaai, ërin ye ŋuɔ̈t aabiëp akaltök ëtök ruonic. Ŋuɔ̈t ayeke wïc bë ke käc në thɔn cë kaŋ käc thɛɛr, lakin ye thɔn wïc bë käc kekë ŋuut yam juëc të lëu yen rot. Ŋuɔ̈t ayeke raacic bë pën bë thɔnnhiarden käc kekë ŋuut kɔ̈k. Thiäŋ koor ee rëër kekë maan në ruon tök wεla të le manh yam dhieth.
