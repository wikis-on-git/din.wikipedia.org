Dhiëu Deŋ Leek adhiëth akölnïn 15 Pɛitök, 1974. Aye cɔl Jon Dääu aya. Ee raan tööŋ ë dhäk cï määr pan Thudän. Athör ee piërde cï gɔ̈t ruöön 2007 ee cɔl "Nhialic acï dhɔ̈r në ɣook", ku acïk gɔ̈t kekë Michael Sweeney ëtök, ku acï tääu ciɛlic në cäthatïïpeyith [documentary] de 2006 ye gäm këleecëlonpath në rin tööŋkɛ̈ cök. Yaköl yen ee raan luɔi yinyraan tënë kɔc ke Paguöt Thudän. Ruöön 2007 acë Cakcök Jon Dau cak, ye awïc bë  konykïïm waar Paguöt Thudän. Emën, aciëŋ Syracuse, pawut New York, kekë  manyde thok. 

Dau ee dhiëth në kuat de Jiëëŋ në Thudän ye riääk tɔŋ. Ruöön 1987, pande cɔl Duk Payuel (arɔmbaai Duk, pawut Jonglei) acï apuruk miir Rɛɛnken Tɔŋbaai ë Thudän kaaŋ, në  Rɛɛnken Tɔŋbaai ë Thudän kaam miir ë parut Thudän muk Muthiliim kekë kɔc cie Muthiliim tɔ̈u abaŋ paguöt Thudän. Riääk acë kaacke weer abï Jon Dääu cath yecök pɛ̈i kadiäk bë jal ɣet Pan Abäj. Yen acë lɔ rëër Pan Abaköök wun Abäj tɛ̈ne run kaŋuan. Na la tɔŋ Abäj bɛ̈n thɔ̈r, go bɛn la kat. Dääu aye raan tööŋ dhäk juëc cï määr Pan Thudän, ku ee cï cath kilomïtïïr buɔn cï kuen ku acï kɛ̈rɛc apɛi yök ne cäthic - cïmën tuaany ku cɔk ku läi kɔ̈k kɔc nɔ̈k ye yök dhölic agut bï jäl Pan Kenya.

Na ye wäär ruöön tiimkarou ku nyiɛntök (2001), ka Dääu eeye raan tööŋ kɔckor tɔ̈u Abaköök Thudän kam 3,800 cï ɣäth Amatnhom Pawut. Ku yen aye raan tööŋ kɔckor kam 140 cï bɛ̈i Syracuse, pawut New York. Na cï jal ceŋ tɛ̈ɛ̈në, go man ku nyankën diëc Pan Thudän bï keek ɣäth Amatnhom Pawut. Ku jɔl aa luui tɛ̈cït akɔ̈l 60 nïn kadhorouiic ku ee luui loiloi kadiäk, go yiëk athör ɣönndïït ee gäät cɔl Onondaga ruöön 2001, ku ben yiëk athör ee thok piöc ee muöök kek aluɔirot ɣöndïït piööc cɔl Maxwell yen ye kɔc kuen thïn Ciɛɛŋ baai ku luɔi kɛ̈k baai.
