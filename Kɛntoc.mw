{{Databox}}
'''Kεntoc''' ee läiroorënyuëth rɛ̈ɛ̈r tɔ̈ Pan Apirïka Ciεlic. Kεntoc ala abɛ̈kmɛ̈cthookic dhiëc. Yeen ee rëër lɔ̈k gɔl Pan Thinïgal alɔŋ pacuɔl agut Ithiopia alɔŋ Pabak, ku gɔl Thudän alɔŋ parut agut Paanlɔckɔc Miirlɔc ë Koŋgo alɔŋ paguöt. Bɛ̈rëkɔ̈u de läirroornɔŋtuŋ kënë, gɔl yenhom agut yeguöp, atɔ̈ kaam ë 10 ku 135 thantïmitïr. Miöör aa la athiεkë këcït kilo 43 ɣet 65, ku ŋuut aa la kilo 35 ɣet 45. Aa miöör kek ala tuŋ keröt.  

Ciεεŋdekuat de kεntoc apuolic ku ala yäŋyäŋ apεi. Akuutdït aaye tïŋ mëi të cï kek kenhïïm kuɔ̈ɔ̈t keye buɔt tɛ̈ thiääk kekë agör.  

Miöör aa dïtden jɔɔk cök tɛ̈ cï kek la run kadiäk ɣet run kaŋuan, ku ŋuut aalëu bë liëc tɛ̈ cï kek la ruön tök, ku aadhiëth yic tök në pɛ̈i kadhoŋuaniic ɣet pɛ̈i thiäärkuŋuan. Nacɔk alɔn cïï pɛ̈iërim rotŋic, ke keek aa rötthoth kër tɛ̈ cïï dëŋ tuεny. Kölliec aa pɛ̈i kadhorou ku tökërou-yic ku jɔl akäl dhiëëth. Akɛ̈ɛ̈l aaye nyueththook tɛ̈ cï kek la pɛ̈i kabɛ̈t ɣet pɛ̈i kadhoŋuan.  

Kεntoc ee ceŋ bakënoon ë pinynuöi ku pinyëtoc ku pinyëtiim aya. Keye länënyuäth, kεntoc anhiar noon ku apirpiny aaruöör. Yen kεntoc apïïr pïu, nacɔk alɔn yen nyuäth ë walic ye cam ade pïu thɔ̈ŋ tënë kek.  

Rin yäpëlääi rεc ku muër ë piny tënë kɔc rëër thiök ke kek, cin ë kεntoc acë dhukpiny apεi, lakin akuën akutden ëbɛ̈n aye thɔ̈ɔ̈ŋ këcït juɛ̈c tënë 100,000.  Akut Pinyëbɛ̈n tënë Gël ë Käkëpinynhom acë kεntoc tɔ̈u në thänëkäŋ Acïn Diɛr Thinyɔt.   

[[Bekätakthook:Län]]
