Barack Obama Dït adhiëth pɛi 18 Pendhetem run 1936 ku jiël në pinynhom pɛi 24 Penthiɛɛrkutök 1982.
Barack Hussein Obama Dït eeye raan Afrika piny de  Kenya dhienh de Luo, ku eeye dumääcëkäŋ ŋär në miric  (senior government economist) ku ye wun Barack Obama Kor (Barack Obama II), abëëric në bänymacbaai thiaar ŋuan ku ŋuan Amatnhom Pawut piny de Amerika (44th President of the United States of America).
Obama Dït eeye raan kuat Luo ku lejik akëköl piir wënde yiic Nyuöth ke wä [Dreams from my Father] (1995 ).
Obama Dït athiɛɛk tiŋden tueŋ cɔl Kedhia (Kezia) run 1954 ku dhiëth kë mith kerou.
Obama Dït eeye ran töŋ kɔc ci kuany në luɔilɔteet (special program) bik lɔ piny de Amerika ɣönpiöc [college] ku leertueŋ panpiöcëbɛn lɔk de Hawaii.
Eetɛn, Obama Dït acë yök kekë Stanley Ann Dunham, go röt nhiar ku thiɛɛk këröt bik ya tik ke moc ku ye tiŋden rou në run 1961 yic këke dhiëth meth, ku ciɛkë bi ya cɔl Obama Kor.
Eetɛn, Obama Dït ku Ann acë rër run kediäk ku puɔkkë  në tim cök lukic (divorce) ku jɛl Obama Dït ku leer Panëpiöcëbɛn Harvard ku nyuc panpiöcbuɔth ku jɔl gɔt aɣet të le ye yɛk Maŋicpiööcithök në Määcekäŋ (M.A in Economics), ku dhukciën piny de Kenya run 1964. Obama Dït acë wën de Barack Kor tïŋ nä tök ke nɔŋ ruön thiaar.

Në run 1964, Obama Dït acë rɔt be nhiar kekë Ruth Beatrice Baker nyan kuat ke Judai Amerika [Jewish-American] cë yök lɔk de Massachusetts piny de Amerika.
Gölgöl de thiëŋden aci kek mith kerou dhieth aɣet ci run 1971 ku puɔkkë ne lukic në run 1973.

Obama Dït aci lui tueŋ kekë kɔc akutmɛtloiwëu miök ke këc luɔi guɔ gɔl ke raan määcekäŋ në Genëluɔi ë Jötjöt piny de Kenya.
Eetɛn, Obama Dït aci luɔi tiɛŋ tëde gor juak/ɣäthtueŋ  ke ye mëŋör  määcekäŋ (senior economist) ku ye dulääth (analyst) ayaa  në Genëluɔi de Aguɛrëwëu (Ministry of Finance).
Obama Dït e ran töŋ në riënythi de  akutmɛt ci kuany rin luɔi lɔteet ci juir në Tom Mboya bik lɔ gɛt ping de Amerika.
Eetɛn, Obama Dït aci thok wääc ke bɛnydit mac piny de Kenya (President Jomo Kenyatta) ku lek në gëëric,kän aci  luɔi de riök ku rɛɛc luɔi den puɔthciɛŋ (Career),  aci nyuöc ku gɛt riɛnke athör colic (blacklist) bi rër ke ci lui piny de Kenya ebɛn.
Obama Dït aci piir de riak  ku guöm dit apɛɛi ku wic bi nɔk aya në gutgut de riëthpiny na diäk ce muɔc guɔp në ɣäntök dit apɛɛi aɣet të jɔl yen thou në gut ciën run tiɛm tök ku buɔt ke dhoŋuan ku thiɛɛrbɛt ku rou (1982).
